# Od Zera do Social Media Managera

## Oficjalny kurs zespołu promocji KN Solvro

Zapraszam Cię do udziału w autorskim kursie Zespołu Promocji KN Solvro. Kurs powstał z myślą o osobach nietechnicznych, ale — jako że jesteśmy kołem technicznym — wymaga również korzystania z GitHuba. Dlaczego? ~~Bo tak mi kazała koordynatorka wydarzenia~~ Ponieważ skuteczna praca zespołowa wymaga wzajemnego zrozumienia swoich ról i korzystania z jednolitych narzędzi przy prowadzeniu projektu. Nie będziemy oczywiście korzystać z tych technicznych "bajerów" GitHuba, takich jak CI/CD z GitHub Actions (spoko, nie musi Ci to nic mówić, przynajmniej na tym kursie), ale już na pierwszym spotkaniu nauczymy się robić pull requesta i separować nasze pliki w osobnym branchu (wiem, że to może brzmieć strasznie, ale uwierzcie - wszystko wytłumaczę powoli i od zera). Wasi koledzy programiści i inżynierowie na pewno docenią tę umiejętność w Waszym portfolio!

### 📋 Struktura kursu

Będziemy się spotykać przez **8 tygodni** – w poniedziałki oraz czwartki. Startujemy **4 sierpnia**.

🔹 **Poniedziałki** – spotkania na żywo (45 minut)
Spotkania będą miały formę wykładu, który jednak będzie prowadzony w oparciu o interakcję z publicznością. Nie wymagam włączonych kamerek, ale będzie trzeba brać aktywny udział w dyskusjach, więc zalogowanie się na DC i pójście z dala od komputera nie wchodzi w grę. Wykłady będą prowadzone na dedykowanym pod Wakacyjne Wyzwanie serwerze Discord - dokładnie tym samym, na którym będzie odbywać się reszta kursów. Każde ze spotkań rozpocznie się od wspólnej dyskusji nad pracą domową z poprzedniego tygodnia. Następnie zapoznamy się z treścią materiałów dydaktycznych, które przygotowałem dla Was na dany tydzień, opowiadając Wam o różnych ciekawych aspektach marketingu i jednocześnie angażując Was w dyskusje i stawiając nieoczywiste pytania. Marketing to branża, która szczególnie punktuje kreatywność, dlatego dzielmy się pomysłami i budujmy społeczność! Na koniec każdego wykładu otrzymacie pracę domową na następny tydzień.

🔹 **Czwartki** – materiały wideo
W godzinach wieczornych będę dla Was publikował materiały, do których możecie wracać w dowolnym momencie. Nie musicie ich oczywiście robić dokładnie w czwartek! Obejrzenie materiałów wideo nie będzie najczęściej pomocne w wykonaniu zadania domowego, ale znacząco rozszerzy treści wykładowe poruszane w poniedziałki i przyda się w projekcie końcowym, zatem - korzystajcie śmiało (to obowiązkowe do zaliczenia kursu!)!

W trakcie kursu przewidziane jest jedno, nieobowiązkowe (choć rekomendowane!) spotkanie stacjonarne po wykładzie wraz ze wspólną integracją w popularnym Activity Barze we Wrocławiu (stali członkowie naszej sekcji wiedzą, o który chodzi :" ). Jeśli nie możesz pojawić się we Wrocławiu, nic nie szkodzi, a jeśli chcesz spotkać się z innymi członkami kursu i poznać na żywo nasz zespół promocji, to na którymś z pierwszych wykładów ustalimy termin.

### 🎯 Cele kursu - czyli czego się dowiecie?

**Cel strategiczny**  
Rozwinąć kompetencje uczestników w zakresie komunikacji cyfrowej i strategii marketingowych z naciskiem na media społecznościowe i tworzenie treści.

**Cele taktyczne**  
- Umiejętność prowadzenia działań content marketingowych na różnych platformach  
- Zdolność do projektowania kampanii z KPI i zgodnych z zasadą SMART  
- Samodzielna produkcja treści foto/wideo z wykorzystaniem dostępnych narzędzi  
- Praca zespołowa i projektowanie działań marketingowych w grupie

### 🧭 Program kursu

**TYDZIEŃ PIERWSZY**  
**Poniedziałek** - Wstęp do Social Mediów  
Po spotkaniu będziesz umieć:
 - identyfikować potrzeby swoich odbiorców i dostosowywać do nich treść
 - wskazać cechy, które odróżniają Twoją markę w Social Mediach o innych
 - wymienić, na co zwracać szczególną uwagę przy tworzeniu kampanii marketingowych

**Czwartek** - przegląd platform Social Media  
Po obejrzeniu materiałów poznasz zastosowanie następujących platform:
- Meta Facebook
- Meta Instagram
- TikTok
- YouTube
- Messenger
- Twitter
- Pinterest

**TYDZIEŃ DRUGI**  
**Poniedziałek** - Utrwalanie swojego wizerunku  
Po spotkaniu będziesz umieć:
- Analizować posty w Social Mediach pod kątem unikalnego stylu
- Rozróżniać posty napisane przez modele generatywne oraz pisane przez człowieka
- Doradzić w kwestii dostosowania języka, stylu wypowiedzi i używanych środków przekazu osobom, które chcą zacząć budować markę w SM

**Czwartek** - Czym są SMART oraz KPI?  
Po obejrzeniu materiałów dowiesz się:
- czym są zasady SMART?
- jak stosować SMART w swoich projektach marketingowych
- jak ustawiać KPI, by osiągnąć sukces?

**TYDZIEŃ TRZECI**  
W trzecim tygodniu zamienimy kolejność spotkań - we wtorek podeślę Wam filmiki, a w czwartek będziemy o nich rozmawiać.  
**Poniedziałek** - Wybieramy platformy w Social Mediach - część 1  
Po obejrzeniu będziesz umieć:
- wybrać swoje platformy Social Media do osiągnięcia celów w marketingu
- poprowadzić swojego bloga

**Czwartek** - Wybieramy platformy w Social Mediach - część 2  
Ten wykład będzie miał formę dyskusji. Rozpatrzymy trzy case studies i wybierzemy naszym fikcyjnym klientom platformy, na których będą prowadzić działalność marketingową. Jako zadanie domowe, dobierzemy się w pary i każdy z Was stworzy takie case study oraz rozważy case study swojego kolegi / koleżanki z pary.

**TYDZIEŃ CZWARTY**  
**Poniedziałek** - Podstawy montowania wideo - CapCut  
Na początku spotkania omówimy też pracę domową z tego poprzedniego :D
Po spotkaniu będziesz umieć:
 - stworzyć krótki filmik w programie CapCut
 - segmentować narzędzia w zależności od złożoności i budżetu kampanii (tj. rozważyć, kiedy CupCut będzie dobrym wyborem)

**Czwartek** - Tworzenie treści na TikToka

**TYDZIEŃ PIĄTY**  
**Poniedziałek** - zaawansowany montaż - Premiere Pro cz. 1  
Po spotkaniu będziesz umieć:
- Korzystać z efektów montażowych w programie Premiere Pro
- Dostosowywać ścieżkę dźwiękową do materiału wideo
- Dodawać automatyczne napisy

**Czwartek** - Tworzenie treści na YouTuba

**TYDZIEŃ SZÓSTY**  
W szóstym tygodniu nie będzie wykładu - zamiast tego będziecie oglądać filmiki. By zachować spójność, podzielę je na wtorek i czwartek, ale dla wygody wszystko wyślę we wtorek.
**Poniedziałek** - Tworzenie treści na Facebooku
**Czwartek** - Tworzenie treści na Instagramie

**TYDZIEŃ SIÓDMY**  
Rozpoczynamy projekt. Do wyboru dla Was będą trzy formy realizacji projektu i trzy tematy (co daje nam kombinację aż 9 unikalnych ścieżek!). Spotkania wtorkowe będą obowiązkowe, natomiast czwartkowe - będą stanowić konsultacje i przestrzeń na dopytanie o coś.

Formy realizacji projektu:
- Samodzielnie (niska złożoność projektu)
- W parach (z osobą z kursu) (średnia złożoność projektu)
- W zespołach trzy-czteroosobowych (w tym z członkiem sekcji promocji) (wysoka złożoność projektu)

Tematy do realizacji:
- **Tworzenie kanału komunikacji długoterminowej** (stworzenie bloga):
  Zastanów się, co jest Twoją pasją, którą chciał(a)byś podzielić się ze światem. Stwórz na jej podstawie bloga, na którym opublikujesz kilka atrakcyjnych postów. Im bardziej zarazisz nas swoją zajawką - tym lepiej. Oceniane będą: pomysłowość, jakość stworzonych treści i to, jak są one angażujące, optymalizacja SEO w oparciu o słowa kluczowe, sposób prezentacji projektu na spotkaniu końcowym (wraz z opisem i uzasadnieniem użytych technik i narzędzi). Nieoceniane będą: aspekty techniczne bloga, wykorzystana technologia przy jego stworzeniu (nawet, jeśli równolegle robisz nasz kurs z frontendu); jakość kodu, jeśli blog zdecydujesz się napisać samodzielnie
- **Stworzenie kanału na YouTube**:
  Również musisz podzielić się swoją pasją, ale tym razem w formie wideo. Nieważne, czy to wędkarstwo, DIY, papercraft czy jakakolwiek inna zajawka - ważne, jak nam ją przedstawisz i czy będziemy w stanie się w nią wciągnąć. Pamiętaj, że nawet najnudniejszy temat z odpowiednią narracją jest w stanie przyciągnąć uwagę odbiorców (bo niby po co przeglądał(a)byś na Reelsach produkcję naparstków o drugiej w nocy?) Oceniane będą: sposób przedstawienia treści, umiejętność storytellingu i zaangażowania widza, hooki, reużycie stworzonego kontentu długometrażowego w postaci rolek promujących film, jakość montażu. Nieoceniane będą: jakość Twojej kamery i mikrofonu (ale błagam, żeby były po prostu przyzwoite, jeśli Twoja kamera nagrywa w rozdzielczości 240p, a postawisz na format vlogowy, bądź też jedyny mikrofon, który posiadasz, to taki z słuchawek za 20 złotych - rozważ inny temat do wyboru)
- **Zaprojektowanie strategii kampanii z poziomu operacyjnego** (pot. rozpisanie kampanii) w mediach społecznościowych dla wybranego case study:
  Wybierasz dowolne case study: produkt, wydarzenie, które lada chwila odbędzie się w Twojej miejscowości, informatyczny projekt kolegi z kursu, premierę gry wideo lub cokolwiek innego przyjdzie Ci do głowy i rozpisujesz kampanię dla tego właśnie problemu. Postaw na standardowe metody poznane na zajęciach, jak rolki, posty, wydarzenia na Facebooku, ale znajdź także przestrzeń dla innowacji! Oceniane będą: Jakość stworzonej kampanii i kompletność napisanego dokumentu, KPI adekwatne do wybranego case study, właściwy dobór narzędzi i metod promocji, oryginalne pomysły na treści w poszczególnych kanałach przekazu, innowacje, sposób prezentacji projektu, poprawna polszczyzna

Przykładowe zadania domowe, których możecie spodziewać się w trakcie kursu:
- Analiza komunikacji marki: język, CTA, techniki perswazji
- Projektowanie treści (tekst/grafika/wideo) pod konkretną platformę
- Wypisanie taktycznych celów i działań operacyjnych kampanii

### 🏁 Efekt końcowy

Po ukończeniu kursu będziesz potrafić:
- Zaprojektować działania marketingowe od strategii do wdrożenia
- Tworzyć treści wideo
- Współpracować zespołowo na GitHubie
- Mierzyć efekty działań i optymalizować je

Czego NIE nauczysz się na tym kursie? (piszę to, byś się nie zawiódł / nie zawiodła):
- Tworzyć elementów graficznych - nie znam się na tym, ale znam osoby, które mogą pomóc, jeśli jesteś tematem zainteresowany/a
- Zostać TikTokerem albo YouTuberem z milionowymi zasięgami
- Montować filmów okolicznościowych - skupimy się bardziej na treściach typowo marketingowych w montażu

Mam nadzieję, że zarówno ja jak i Wy, drodzy kursanci, będziemy się świetnie bawić podczas tego zadania. Zachęcam Was do eksperymentowania, zadawania pytań czy nawet łączenia sił z uczestnikami innych kursów we wspólnych projektach. Możecie np. zaproponować, że w ramach swojego projektu napiszecie kampanię marketingową dla zespołu, który tworzył aplikację na kursie backendowym i pomożecie ją rozpromować. Czy taka integracja nie jest wholesome? Z tym przemyśleniem zostawiam Was na ten moment, do usłyszenia na kursie!
Kuba Morawiec, autor kursu
